# Crescita personale

## Mentoring e 1:1

Al tuo ingresso in Nebulab ti sarà assegnato un mentore, il cui obiettivo è quello di seguirti
per tutto il tempo che lavorerai qui e assicurarsi che non smetti mai di crescere. Il tuo mentore è 
il tuo punto di riferimento per tutto quello che riguarda il mondo Nebulab, dunque sentiti libero di
contattarlo in qualunque momento per qualunque dubbio o problematica.

Una delle responsabilità più importanti del tuo mentore sarà l'organizzazione degli 1:1. Ogni primo 
venerdì del mese, ti riunirai col tuo mentore in un 1:1 ("uno-a-uno" o "one-on-one"). L'1:1 non è un 
meeting tradizionale: non ha un'agenda e non non ha una durata fissa. Se vuoi puoi parlare prima col 
tuo mentore dei punti che vorresti affrontare, ma non è obbligatorio. Se non hai nulla di specifico 
di cui parlare, sarà semplicemente una chiacchierata.

Ecco alcune cose che l'1:1 NON è:

- Non è necessariamente un meeting da ufficio. Se vuoi fare una passeggiata, dillo al tuo mentore. 
Se vuoi andare a prendere un caffè, perfetto. Se vuoi/devi farlo da casa, va bene anche quello.
- Non è un aggiornamento di stato sui progetti a cui stai lavorando. Se c'è qualche problema in
particolare che vuoi affrontare, sentiti libero di farlo, ma il tuo mentore non ti farà pressioni
al riguardo.
- Non è un meeting in cui serve parlare di lavoro: se ultimamente ti è successo qualcosa di bello 
(o, speriamo di no, di brutto) e ti fa piacere parlarne nell'1:1, fallo pure: sono quelle le 
conversazioni più importanti.
- Non è un meeting obbligatorio: se un giorno semplicemente non ti va di parlare, dillo al tuo 
mentore e trovate insieme un'altra data. Gli 1:1 hanno una cadenza regolare per ragioni 
organizzative, ma sono incentrati sulle persone, non sui calendari.

Al termine dell'1:1, il tuo mentore inserirà in un documento Google condiviso con te alcune note su
quello di cui avete parlato e su eventuali impegni da parte sua o tua, in modo che possiate 
riguardarle nel meeting successivo e vedere come le cose si sono evolute.

L'1:1 è anche il momento in cui discutere dei tuoi [progetti di crescita personale](#il-venerdi) e 
degli obiettivi che ti sei prefissato per il mese.

## Il venerdì

Il venerdì in Nebulab è un momento di crescita personale e collettiva. Il venerdì non lavoriamo sui
clienti, ma su noi stessi e di conseguenza su Nebulab.

Ogni mese, al termine dell'1:1 col tuo mentore, deciderai su cosa ti vuoi concentrare per i 
successivi tre venerdì: può essere studiare un nuovo tool che hai trovato interessante, realizzare 
una piccola app, contribuire a un progetto OSS che usi spesso o lavorare a un post per il blog.
Qualunque cosa che migliori in qualche modo te o Nebulab (o, ancora meglio, tutti e due) va bene.

Insieme al progetto, il tuo mentore ti aiuterà a decidere quali obiettivi vuoi raggiungere e come
farai a mostrare concretamente quello che hai realizzato. Per esempio, se hai deciso di studiare un
nuovo framework front-end, potresti realizzare una piccola app con quel framework. Se hai letto un
libro, potresti creare una presentazione su quello che hai imparato. Se non sei sicuro di cosa 
portare, il tuo mentore ti aiuterà a scegliere.

Il tuo progetto del venerdì sarà messo insieme agli altri in un documento Google condiviso con 
tutti, in modo che gli altri sappiano a cosa lavori e siano pronti per quello che porterai al
[Demo Friday](#il-demo-friday).

### Il Demo Friday

L'ultimo venerdì del mese è il Demo Friday. Gli uffici di Latina e Pescara saranno collegati in 
videoconferenza (chi lavora da remoto si collegherà separatamente), e a turno ognuno mostrerà quello 
che ha realizzato durante il mese. Non c'è una lunghezza fissa per la presentazione, ma l'ideale è 
tra i 15 e i 30 minuti. Dopo aver presentato, aspettati delle domande, e assicurati di prepararne 
per le presentazioni degli altri!

I Demo Friday sono registrati e le registrazioni sono pubblicate su YouTube, in caso qualcuno non
possa partecipare. 
