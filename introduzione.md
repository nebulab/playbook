# Introduzione

## Benvenuto

Nebulab è una società di consulenza nell’ambito web fondata nel 2012 che si occupa principalmente di 
realizzazione e gestione di applicazioni web per clienti nazionali ed internazionali. Siamo 
un’azienda in costante crescita grazie a un team di professionisti che amano il proprio lavoro e che 
condividono gli stessi principi.

L'obiettivo di questo manuale è di fare chiarezza e tracciare delle linee guida da seguire nel 
lavoro di tutti i giorni. Ogni sezione riporterà una serie di decisioni e riflessioni venute fuori 
lavorando concretamente su diversi progetti.

## Standard

I nostri standard fondamentali costituiscono la base per il nostro successo e la nostra crescita 
come azienda. Crediamo fermamente che la qualità di un progetto (inteso come insieme di management, 
design e programmazione) sia vitale per la riuscita del progetto stesso. Per questo preferiamo 
gestirne pochi, ma buoni, rifiutandone a volte alcuni.

Cerchiamo sempre di essere onesti con i nostri clienti e soprattutto con noi stessi, evitando di 
promettere cose che non siamo in grado di offrire e mettendo in discussione richieste che non 
consideriamo fattibili o valide. Applichiamo il concetto di semplicità su tutto: al nostro 
approccio lavorativo, al design e al codice che scriviamo.

Preferiamo risolvere un problema trovando la miglior soluzione possibile anche se dovesse richiedere 
molto più tempo e impegno.

Siamo una società impostata sul lavoro da remoto quindi principi come la trasparenza e la 
disponibilità sono di vitale importanza. Senza queste regnerebbe il caos e lavorare garantendo la 
massima qualità diverrebbe impossibile. La nostra mentalità è di apertura, disponibilità, 
trasparenza ed efficienza.

Crediamo che anche un professionista con anni di esperienza non debba mai smettere di imparare e 
debba a volte, ove necessario, sapersi mettere in discussione.

## Di che cosa ci occupiamo

* Design e sviluppo e-commerce Solidus/Spree;
* Design e sviluppo applicazioni web;
* Design e sviluppo siti CMS;
* Realizzazione siti statici (vetrina);
* Branding web;
* Gestione campagne PPC, SEO, social media e newsletter.

## Di che cosa non ci occupiamo

* Design e sviluppo applicazioni iOS e Android (ma non è escluso che in futuro lo faremo);
* Sviluppo piattaforme e-commerce che non siano Solidus/Spree;
* Campagne pubblicitarie e grafica tradizionale.
